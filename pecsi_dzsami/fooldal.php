  <h1>Főoldal</h1>
        
    <h2>Félhold és kereszt</h2>

    <p id="elsobekezdes" onclick="randomRgbColor()">Pécs egyik jelképének számít a zöld kupolájával messziről is kitűnő, a Széchenyi tér legmagasabb pontján álló dzsámi, más néven Belvárosi Gyertyaszentelő Boldogasszony-templom. Az épület a Magyarországon számos remekművel büszkélkedő török építészet egyik legnagyobb és legnagyszerűbb példája.  Az épületet többször átalakították, napjainkban katolikus templomként funkcionál.
</p>
<h2>A templom leírása</h2>
<p>
A szamárhátíves, kárpitmintás ablakok, a vörös-fehér csíkozású boltívek, a bronzlámpák, a Mekka irányába tájolt mihrab (imafülke), az itt-ott fellelhető Korán írásai és két mosómedence, melyek Gázi Kászim fürdőjében voltak (ma szenteltvíz tároló), mind a török időket idézik. 
</p><p>

Az új rész belső terében található gyönyörű festmények Gebauer Ernő festőművész keze nyomát őrzik. A főoltártól keletre azt a falfestményt láthatjuk, mely az 1945. évi nagy könyörgő körmenet emlékére készült, mikor a város lakói Jézus Szíve oltalmát kérték a háborús veszedelmek ellen. Nyugatra pedig azt, amikor Szűz Mária oltalmába veszi a pécsi egyházmegyét.
</p><p>
Felfedezhetjük a kóruskarzat mögött nyugatra azt a jelenetet, ahogy Szent István felajánlja országunkat a Boldogságos Szűzanyának. Keletre pedig Hunyadi János nándorfehérvári győzelmét a törökök fölött (a déli harangszó is ennek emlékére szól). A templom orgonáját 1942-ben a pécsi székhelyű Angster cég készítette.
</p><p>
Fontos részlet még a templom észak-keleti oldalán álló fém harangláb is – tervezője Bachman Zoltán –, mely alaphelyzetben öt méter magas, ám harangozáskor tizenhárom méter magasba emelkedik. Ez előtt áll Rétfalvi Sándor Szent Bertalan szobra.
</p><p>
A templom kupoláját kereszt és félhold is koronázza, igen ritka jelenség a mai világban, de rendkívül hálás fotótéma.
</p><p>
A turisták egy 2015-ben átadott kis látogatóközponton keresztül mehetnek be a templomba. A bejárat a tér felőli oldalon, lent található. A templom alatti folyosórészen egy interaktív elemekkel berendezett teremben ismerkedhetünk meg a templom változatos múltjával, az animációs film bemutatja, hogy az évszázadok alatt mennyit változott az épület. Innen az altemplomba jutunk, majd a kriptán keresztül megyünk fel a templom belső terébe.
</p>

<footer> Forrás:<a href="https://kirandulastippek.hu/pecs-baranya/pecs-dzsami" target="_blank">kirandulastippek</a></footer>

<script src="script.js"></script>